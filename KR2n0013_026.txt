# -*- mode: mandoku-view; -*-
#+TITLE: 金石録
#+DATE: 2015-09-12 00:15:24.577196
#+PROPERTY: ID KR2n0013
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 26
#+PROPERTY: FILE SB06n0602-026金石録-卷二十六.
<pb:KR2n0013_SBCK_026-1a>¶
金石錄卷苐二十六　䟦尾十六(唐)¶
唐并州長史崔敬嗣碑¶
唐贈右僕射王洎碑¶
唐嶲州都督姚懿碑¶
唐盧懐慎碑¶
唐琅邪王冲墓誌¶
唐玄元觀尹尊師碑¶
唐河侯新祠頌¶
唐郭知運碑¶
唐大雲寺禅院碑¶
<pb:KR2n0013_SBCK_026-1b>¶
唐六公詠¶
唐凉國長公主碑¶
唐衞尉正卿泉君碑¶
唐左驍尉大将軍趙元禮碑¶
唐王方翼碑¶
唐龍角山纪聖銘¶
唐冠軍大将軍臧懐亮碑¶
唐萧灌碑¶
唐楊暦碑¶
唐汝陽王長女墓誌¶
<pb:KR2n0013_SBCK_026-2a>¶
唐南嶽真君碑¶
唐立梁宣帝眀帝二陵碑¶
唐孝義寺碑隂碑¶
唐景陽井銘¶
唐代國長公主碑¶
唐趙冬㬢祭仲山甫文¶
唐觧琬碑¶
唐贈衮州都督裴守真碑¶
唐屯㽜令邢義碑¶
　　　唐并州長史崔敬嗣碑¶
<pb:KR2n0013_SBCK_026-2b>¶
右唐崔敬嗣按唐史崔光逺傳中宗在房州光逺之祖¶
敬嗣為刺史盡誠推奉帝徳之及反正有与敬嗣同姓¶
名者每擬官輒超拜後召見悟非是訪真敬嗣已死乃¶
用其子余集錄有光逺祖墓誌其卒在武后朝此碑敬¶
嗣盖中宗時誤遷官者也而碑乃云景龍元年有制追¶
不時至中宗對宰相称其姓名三令使者趣之及謁見¶
即日拜羽林将軍二說不同豈中宗既召見乃悟其非¶
是欤¶
　　　　唐贈右僕射王泊碑¶
右唐王洎碑洎王仁皎父也元和姓纂唐書宰相丗系¶
<pb:KR2n0013_SBCK_026-3a>¶
表皆云名文洎而碑云名洎字文洎云¶
　　　唐嶲州都督姚懿碑¶
右唐姚懿碑懿崇父也拠碑及唐書宰相丗系表皆云¶
公諱懿字善意而崇子奕碑与元和姓纂乃云名善意¶
豈非以字行乎懿隋末唐初人仕至嶲州都督開元間¶
崇爲宰相立此碑¶
　　　唐盧懐慎碑¶
右唐盧懐慎碑蘓頲撰其叙懐慎官閥甚畧云公諱德¶
慎字懐慎而史不載其字又云上因㳺鄠杜北望京闕¶
巋然有公之别廬抵其宅室甚陋據此所書乃眀皇尝¶
<pb:KR2n0013_SBCK_026-3b>¶
親幸其第而史云馳使問之非也史又云懐慎属疾宋¶
璟盧從愿候之臨别執二人手曰上求治切然享國乆¶
稍勌于勤将有憸人乘間而進矣盖謂楊李也果如此¶
懐慎可謂先見然獨新史有之旧史不載按懐慎以開¶
元四年卒是時眀皇新即位登用賢俊銳于為治之時¶
也乃曰享國乆勌于勤何哉疑初無此事盖唐史喜取¶
小說所載故事多謬誤以此知是非去取秉史茟者豈¶
可不慎¶
　　　唐琅琊王冲墓誌¶
右唐琅琊王冲墓誌冲越王貞子也貞元遷房陵貞与¶
<pb:KR2n0013_SBCK_026-4a>¶
冲謀反正舉兵未㡬父子皆敗開元六年始詔陪葬昭¶
陵武后革命毒流海内而唐之宗室被祸尤甚冲父子¶
特畏誅剪故舉兵尔非有他謀也倉卒無援卒就夷滅¶
哀哉¶
　　　唐玄元觀尹尊師碑¶
右唐尹尊師碑郭謙光八分書謙光八分初不見称于¶
唐人歐陽公獨称之以謂不减韓蔡史李四家余因訪¶
求乆之淂崔敬嗣及此碑著錄焉¶
　　　唐河侯新祠頌¶
右唐河侯新祠頌秦宗撰云河伯姓馮夷名字公子潼¶
<pb:KR2n0013_SBCK_026-4b>¶
鄊華隂人也按張懐太子張衡傳注引聖賢冡墓記亦¶
二馮夷者弘農華隂潼鄊隄首里人服八石淂水仙為¶
河伯又引龍魚河圖曰河伯姓吕名公子夫人姓馮名¶
夷三說雖異然其為無所稽拠則同也嗚呼自古荒誕¶
之說惑人雖聰眀之士猶或不免况庸人乎¶
　　　　唐郭知運碑¶
右唐郭知運碑蘇頲撰知運有两碑其一張說文唐書¶
知運傳載其子二人曰英傑英乂而蘇張二公所為碑¶
書其子四人曰英傑英奇英恊英彦而無英乂歐陽疑¶
焉以為英奇等三子皆在唐不顯史家闕漏或有之英¶
<pb:KR2n0013_SBCK_026-5a>¶
人尝為西川節度使其事甚著史官不應差其丗家而¶
蘓張二公作銘在知運卒後不逺亦不應闕其子孫莫¶
可究其孰失余按代宗實錄云英乂知運季子而元載¶
所為英乂墓碑亦云隴右節度使知運公之皇考也然¶
則英乂為知運子無疑又按英乂碑云公以天寳二載¶
筮仕盖知運以開元九年卒眀年立碑碑所載諸子皆¶
以有名位英乂時方孩㓜且未從仕故碑不載尔余又¶
尝淂徐浩所為英傑碑有云移孝扵忠二葉四将齊名¶
當代同氣十人然則知運諸子碑傳闕漏者尚多不獨¶
此三人而德宗實錄又有郭英幹云英義弟也¶
<pb:KR2n0013_SBCK_026-5b>¶
　　　唐大雲寺禅院碑¶
右唐大雲寺禅院碑李邕撰并書初武后時有僧上大¶
雲經陳述符命遂于天下立大雲寺至開元二十六年¶
詔改為開元寺此碑十一年建故猶称大雲也¶
　　　唐六公詠¶
右唐六公詠李邕撰胡履虚書初余讀杜甫八哀詩云¶
朗詠六公篇憂来豁䝉蔽恨不見其詩晩淂石床入錄¶
其文詞高古真一代佳作也六公五王為一章狄丞相¶
别為一章云¶
　　　唐凉國長公主碑¶
<pb:KR2n0013_SBCK_026-6a>¶
右唐凉國長公主碑蘓頲撰眀皇書公主睿宗女也新¶
唐書列傳云字華荘而碑云諱莬字花粧傳云下嫁薛¶
伯陽而碑云嫁温彦愽曽孫曦按新史睿宗苐三女荆¶
山公主已嫁薛伯陽當以碑為正¶
　　　唐衞尉正卿泉君碑¶
右唐泉君碑泉君者高丽蘓文之孫泉男生之子也高¶
宗時与男生同歸朝仕為衞尉卿按唐書及元和姓纂¶
皆云名献誠今此碑乃云諱寔字行扵代而闕其字不¶
書又姓纂云獻誠生玄隱而碑但云名隱而已献誠出¶
扵夷虜事跡無足考究錄之以見史傳所載名字異同¶
<pb:KR2n0013_SBCK_026-6b>¶
也¶
　　　唐左驍衞大将軍趙元礼碑¶
右唐趙元礼碑潘肃撰元礼趙丽妃之父本山東倡也¶
眀皇在潞丽妃以倡得幸後生太子瑛開元初元礼父¶
子皆超遷顯官其卒贈越州都督謚曰忠詔爲立碑称¶
𫐠甚盛夫爵祿天下公器所以待有德与有功者雖人¶
主不淂而私焉明皇昵于内寵擢用匪人至爲賜謚立¶
碑尊寵如此使天下之士亦何所勸乎論者徒知眀皇¶
自天寳以後綱紀廢弛卒致播隱之禍不知祍席無別¶
履霜不戒所從来乆矣¶
<pb:KR2n0013_SBCK_026-7a>¶
　　　唐王方翼碑¶
右唐王方翼碑張說撰其事与唐書列傳皆合以校余¶
家所藏燕公集本不同者二十餘字皆當以碑為是也¶
　　　唐龍角山紀聖銘¶
右唐龍角山紀聖銘眀皇撰按高祖實錄武德三年四¶
月辛已晋州人吉善行于羊角山見白衣老父乘白馬¶
朱鬛謂善行曰為吾語唐天子吾為老君汝祖也今年¶
平賊後汝當為帝天下太平必淂百年享國子孫且千¶
歲太宗遣使者杜昂致祭湏臾神𣸪見谓昂曰歸语天¶
子我不食何煩祭為高祖異之立廟于其地授善行朝¶
<pb:KR2n0013_SBCK_026-7b>¶
散大夫拠碑称是時太宗為秦王討宋金剛所謂賊平¶
汝當為帝者指太宗也其亊乃謂恠矣然碑与實錄所¶
載语頗不同文多不䏻偹錄惟碑称善行以武德三年¶
二月𥘉奉神教至四月老子又見曰石亀出吾言實既¶
而太宗遣昂善行乘馹表上比至長安適㑹郇州献瑞¶
石如亀文曰天下安千萬日而寔錄亦云郇州献瑞石¶
有文曰天下千萬其语小異又碑称善行綘州人而實¶
錄云晋州尔老子其生以凊净無為為宗豈身沒數千¶
歲而區區称𫐠符命哉盖太宗初起託以自神此陳勝¶
所謂卜之鬼者也史臣既載于實錄眀皇又文之于碑¶
<pb:KR2n0013_SBCK_026-8a>¶
遂以後来為真可欺㒺豈不可笑也哉¶
　　　唐冠軍大将軍臧懐亮碑¶
右唐臧懐亮碑李邕撰并書臧氏丗墓在耀州三原有¶
數碑余盡淂之元和姓纂云懐亮生希瀼為渭北節度¶
使此具載懐亮諸子無名希瀼者以余家所有顔魯公¶
書懐恪碑考之希讓盖懐恪子云¶
　　　唐萧灌碑¶
右唐萧灌碑張說撰云灌為内直監以外艱去職當免¶
䘮不就祥縞不撤几筵者乆之夫礼為可傳也為可繼¶
也子路有姊之丧可以除之矣而勿除也孔子曰何弗¶
<pb:KR2n0013_SBCK_026-8b>¶
除也子路曰吾寡兄弟而勿忍也孔子曰先王之制礼¶
行道之人皆不忍也子路聞之遂除之灌父丧當除其¶
母無恙而過時不釋服不撤几筵豈礼也哉¶
　　　唐楊暦碑¶
右唐楊暦碑題云義男光祿大夫前中書令上柱國越¶
國公太子右渝德頴川鍾紹京撰并書暦中官楊思朂¶
父也紹京出扵胥吏無他才䏻特以夤縁附㑹致位宰¶
相固無足道者然屈于閹豎至以父亊之又以著之金¶
石畧無愧恥亦甚矣書之可以為後来之戒而新旧史¶
皆闕焉故余詳錄之于此者有以見小人苟可以淂利¶
<pb:KR2n0013_SBCK_026-9a>¶
無不為也¶
　　唐汝陽王長女墓誌¶
右唐汝陽王長女墓誌寕王撰唐史及諸書汝陽王名¶
皆為璡而此誌獨此作淳誌寕王自作不應差誤案寕¶
王諸子与玄宗子名皆從王疑汝陽先生名淳後改為¶
璡唐史不載耳(玄宗渚子名皆初/從水後改從玉也)¶
　　　唐南嶽真君碑¶
右唐南嶽真君碑有别駕賞紫金魚袋光大晊歐陽公¶
云賞紫盖今借𬗋之比余按唐制自有借𬗋借緋而又¶
有賞紫賞緋盖以軍功被賞者耳¶
<pb:KR2n0013_SBCK_026-9b>¶
　　　唐立梁宣帝眀帝二陵碑¶
右唐立梁宣帝明帝二陵碑開元二十一年其裔孫嵩¶
追建其前題銀青光祿大夫黄門侍郎同中書門下平¶
章亊而姓名已殘缺按唐纪開元二十一年韓休實為¶
此官然則此碑乃休之文也碑後題金紫光祿大夫行¶
光祿卿駙馬都尉而姓名已殘缺盖嵩之子衡也¶
　　　唐孝義寺碑隂記¶
右唐孝義寺碑隂記初陳徐陵為孝義寺碑至開元二¶
十三年徐嶠之為湖州刺再書而刻之因記其事于碑¶
隂嶠之自云陵十丗孫按陳書陵以後主至德元年卒¶
<pb:KR2n0013_SBCK_026-10a>¶
距開元二十三年才百五十餘年不應已有十丗孫又¶
拠嶠之父高行先生碑云曽祖&KR0770;梁岳陽王叅軍則是¶
&KR0770;与陵同時而在其前不應為陵五丗孫以此碑隂所¶
書可疑然則茟法精妙非嶠之不䏻為特恐書碑恃誤¶
耳¶
　　　唐景陽并銘¶
右唐景陽井銘文字摩滅後有記開元中江寕縣丞王¶
震撰震所撰記其前以為序称余莫知誰也其末乃云¶
盖隋煬帝之所製耳然則未知果焬帝之所製乎歐陽¶
文忠公曰煬帝躬自滅陳目見叔宝事又尝自銘以為¶
<pb:KR2n0013_SBCK_026-10b>¶
戒如此及身為淫乱則又過之豈所謂下愚不移者哉¶
余以謂焬帝躬賊其父而奪之位其㐫忍狂悖人神之¶
所憤疾死盖晩矣至于長悪不悛以亾其國乃所當然¶
又何足議焉¶
　　　唐代國公主碑¶
右唐代國長公主碑云公主睿宗苐四女也新唐史以¶
為苐五女盖史誤碑云公主壻鄭萬鈞撰¶
　　　唐趙冬曦祭仲山甫文¶
右唐趙冬曦祭仲山甫文開元二十三年冬曦為濮州¶
刺史因眀皇耕籍田致祭刻此文焉按樂史寰宇汜仲¶
<pb:KR2n0013_SBCK_026-11a>¶
山甫墓在雷澤縣西北一里墓前有祠坣石室而酈道¶
元注水經成陽尭陵北二里有仲山甫墓考地騐状咸¶
爲踈僻盖聞疑書疑耳余尝淂其石室畵像上有八分¶
書題云君爲從亊時以字畫及衣冠人物騐之乃東漢¶
時所爲决非山甫墓澲末仲氏爲成陽大族尭母碑隂¶
題名數十人皆仲氏而廷尉㝎以下三碑尚存廷尉碑¶
云聖澲龍興家于成陽孟府君尭廟碑云惟仲氏祖統¶
所繼出本繼于成周之胄苗天生仲山甫翼佐中興宣¶
平功遂受封于樊周道衰微失爵亾邦後嗣乖散各相¶
土擇居帝尭萌兆生長葬陵在扵成陽聖化常存墓魏¶
<pb:KR2n0013_SBCK_026-11b>¶
都之盛楽風俗之羙遂安處基業屬都鄊高相里因氏¶
仲焉盖後人因仲氏葬于此遂误指爲仲山甫墓其寔¶
非也¶
　　　唐觧琬碑¶
右唐觧琬碑琬武后中睿朝爲将有功新旧史皆有傳¶
所書事跡終始与碑多合惟碑与旧史皆云琬以開元¶
六年卒而新史以爲卒于五年者误也¶
　　　唐贈兖州都督裴守真碑¶
右唐裴守真碑云守真曽祖景周冨平令祖正長平郡¶
賛治考眘鄼令新唐史宰相丗系表亦云景生正隋散¶
<pb:KR2n0013_SBCK_026-12a>¶
騎常侍正生眘字歸厚為鄼令而元和姓纂乃云正生¶
歸厚㱕厚生眘者误矣惟守真及其子耀卿碑皆云正¶
為長平郡賛治而丗系表言為散騎常侍又云眘字㱕¶
厚不知何所拠也¶
　　　唐屯㽜令邢義碑¶
右唐邢義碑邢義和璞父也元和姓纂云和璞父名思¶
孝為澧州都督而碑乃云公諱義字思義仕為屯㽜令¶
又姓纂云後魏光祿卿邢虬虬生臧臧生玄助玄助生¶
思孝思孝生和璞而碑乃云玄助之祖名子良皆當以¶
碑為拠¶
<pb:KR2n0013_SBCK_026-12b>¶
¶
金石錄卷苐二十六¶
